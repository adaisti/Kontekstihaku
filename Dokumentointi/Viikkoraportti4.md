# Viikkoraportti 4

Trie-rakenteessa sekä tallentaminen että hakeminen on nopeaa ja kätevää, joten siksi rakenne soveltuu erityisen hyvin automaattiseen tekstin generointiin. Sitä käytetäänkin usein esimerkiksi kännyköiden automaattisessa tekstinsyötössä, kun käyttäjän näpyttelemien kirjainten perusteella voidaan arvata sanan loppupuoli. Lähdinkin siis viikolla 4 kehittämään tämänkaltaisia toimintoja.

Ensimmäinen toteuttamani tekstin generoija on metodi, joka yksinkertaisesti generoi triestä löytyvän sanan sattumanvaraisesti. Metodi aloittaa puun läpikäymisen tyhjästä juuresta ja etenee siitä sattumanvaraisesti johonkin solmuun. Solmusta edetään jälleen sattumanvaraisesti seuraavaan, ja niin edelleen, kunnes päädytään solmuun, jolla ei ole enää lapsia. Tällainen solmu on poikkeuksetta lopetusmerkki $, eikä sitä lisätä generoituun sanaan. Ensimmäisen $-merkin vastaantullessa ei kuitenkaan haluta lopettaa, koska muuten metodi generoisi vain varsin lyhyitä sanoja, joten siksi tarkistus tehdään vasta silloin, kun solmu on jo arvottu.

Täysin sattumanvaraisen sanan luovasta metodista on helppo siirtyä metodiin, joka luo täysin sattumanvaraisesti loppuvan sanan tietyn annetun alun perusteella. Näin voidaan esimerkiksi arvata, miten "huo"-alkuinen sana voisi jatkua. Aluksi tarkistetaan, löytyykö sanan alkua ollenkaan trie-rakenteesta. Jos alku löytyy, generoidaan sen viimeisen kirjaimen sisältävästä solmusta sattumanvaraisesti sanan trie-rakenteesta löytyvä loppu. Merkkijonolla "huo" alkava sana voisi siis olla vaikka "huokaus".

Trie-rakennetta voitaisiin muuttaa siten, että kun siihen yritetään lisätä siitä jo löytyvä rakenne, lisättäisiin sen kirjainesiintymiin sanan esiintyneen rakenteessa useamman kerran - tai vaihtoehtoisesti tilastoinnin voisi tehdä omaksi oliomuuttujakseen. Näin saatiasiin tietoja paitsi tekstin sananmuodoista, myös sen saneista ja siis sananmuotojen yleisyydestä. Näin sanoja voitaisiin tarjota yleisyyden mukaan. Siispä merkkijonolla "huo" voitaisiin tarjota sanaa "huominen", joka on monessa tekstissä yleisempi kuin "huokaus". Samalla tavoin voitaisiin esimerkiksi kännykkää käytettäessä tilastoida käyttäjän kirjoittamia viestejä ja muuttaa sanojen yleisyyttä sen mukaan, mitä kukin käyttäjä yleisimmin käyttää. Näin ajan kanssa ohjelma alkaisi tarjota yhä paremmin käyttäjälleen optimoituja sanoja.

Tekisi mieli miettiä myös sen ongelman tutkimista, miten voitaisiin miettiä todennäköisiä sanoja käyttäjän kirjoittaessa vahingossa kirjanten vierestä. Esimerkiksi w-kirjain on suomen kielessä harvinainen, joten w-kirjaimen antanut henkilö on luultavasti tarkoittanut osua e-näppäimeen. Tällaisen ongelman optimoiminen on kuitenkin jo huomattavasti hankalampaa, enkä ole vielä ehtinyt perehtyä siihen.
