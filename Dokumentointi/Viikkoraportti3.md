# Viikkoraportti 3

Projektin edetessä kolmannelle viikolle suurimmaksi haasteeksi muodostui sen päättäminen, mihin projektissa varsinaisesti keskittyisi. Tuntui toisaalta kiinnostavalta miettiä kontekstien hakemisen tehostamista, toisaalta toteuttamani listarakenne ei ollut kovin tehokas eikä sen tehostaminen tuntunut intuitiivisesti yhtä hyödylliseltä kuin trie-rakenteen viimeisteleminen ja optimoiminen. Toisaalta trie-rakennettakin voisi sen valmistuessa hyödyntää mahdollisesti myös kontekstien etsimisessä. Varsinaiseksi ongelmiksi näiden eri asioiden yhdistämisessä muodostui kuitenkin se, että trie käsitteli tekstiä erityisesti sananmuotojen ja lekseemien tasolla, kun taas kontekstihaku oli kiinnostunein lauseiden tutkimisesta: olisi siis tarpeellista tietää, missä konteksteissa sanat esiintyivät suhteessa toisiin sanoihin.

Kontekstien hakeminen olisi mielenkiintoisuudestaan ongelmana huolimatta vaatinut ehkä muutakin materiaalia kuin suuria tekstimääriä ja korpuksia. Monet sovellusalat vaatisivat paitsi tehokkaita algoritmeja ja tietorakenteita, myös tietoa eri sanojen esiintymisten sävyistä ja tarpeeksi materiaalia tulosten arvottamiseen. Voitaisiin siis esimerkiksi etsiä, millaisissa konteksteissa vaikka yrityksestä tai ihmisestä puhutaan esimerkiksi internetin keskustelufoorumeilla. Kiinnostavaa voisi olla tietää, onko puhe sävyltään negatiivista vai positiivista, ja erityisesti se, missä yhteyksissä negatiivisuus ja positiivisuus esiintyy. Esimerkiksi jos haluttaisiin tietää, mihin sävyyn Marco Polo -pitseriasta puhutaan sosiaalisessa mediassa, voitaisiin tehdä havainto siitä, että pitsojen mausta puhutaan positiiviseen sävyyn, mutta pitsojen toimitusnopeudesta negatiiviseen sävyyn, ja asiakaspalvelun yhteydessä sävy on keskimäärin neutraali.

Positiivisuuden ja negatiivisuuden tutkimiseen tarvittaisiin kuitenkin tietoa eri sanojen ja ilmaisujen sävyistä, ja sävyjen voimakkuuseroista. Lisäksi sellaisen haun toteuttaminen ei ole välttämättä lainkaan yksinkertaista, koska voi olla vaikea määritellä, kuinka laajasta kontekstista sävyillä varustettuja sanoja tulisi hakea, jotta niiden saanti olisi tarpeeksi suurta, mutta tarkkuus ei kärsisi kovasti, eli positiiviset tai negatiiviset sanat liittyisivät kuitenkin annettuun yrityksen tai henkilön nimeen tai tilanteeseen, eikä johonkin muuhun samassa yhteydessä mainittuun kohteeseen.

Päädyin lopulta kehittämään laajemmin tekstin generointia ja jättämään kontekstihaun optimoinnin vähemmälle.
