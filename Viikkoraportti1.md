# Viikkoraportti 1

Aloitin projektin miettimällä tarkemmin aiheenvalintaani. Tarkoituksena on tutkia erilaisia luonnollisen kielen käsittelyyn sopivia metodeja ja tietorakenteita. Toteutan joitakin samoja toiminnallisuuksia kuin nykykielten laitoksen kurssilla Introduction to Natural Language Processing käytetty Python-kielellä toteutettu Natural Language Toolkit. Vertailen myöhemmin omia toteutuksiani tehokkuuden ja tulosten puolesta NLTK:n metodien tehokkuuteen. Aloitin siis luomalla Teksti-luokan, johon tarkoituksena oli toteutttaa varsin yksinkertaisia tekstinkäsittelyyn liittyviä metodeita.

Alusta asti pidin tärkeänä mahdollisuutta käydä läpi lähdeaineistoa kahdella tasolla, saneen ja virkkeen tasoilla. Saneella (englanniksi token) tarkoitetaan kielitieteessä suunnilleen samaa kuin yleiskielessä tarkoitetaan, kun sanotaan, että jokin teksti on esimerkiksi 1000 sanan mittainen. Sane on siis jonkin lekseemin (sanakirjasta löytyvän sanan) esiintymä tekstissä mahdollisesti taipuneena, ja jos sama sananmuoto esiintyy useita kertoja, lasketaan ne kaikki eri saneiksi. Sananmuodolla tarkoitetaan lekseemin mitä tahansa taivutusmuotoa. Esimerkiksi lauseessa "Minulla on koira, mutta siskollani on kaksi koiraa." on 8 eri sanetta ja 6 eri lekseemiä, ja lekseemi "koira" esiintyy kahdessa eri sananmuodossa. Yhteensä eri sananmuotoja on 7. Saneiden listaaminen automaattisesti on varsin helppoa, samoin eri sananmuotojen, mutta esimerkiksi suomen kielessä (kuten missä tahansa kielessä, joissa sananmuotoja muodostetaan prefikseilla, affikseilla ja suffikseilla) on jo varsin työlästä saada tarkkaa tietoa eri lekseemien määrästä. Sitä varten tarvittaisiin morfologista jäsennintä, jollaista en kuitenkaan projektissa halunnut lähteä toteuttamaan, sillä en pitänyt javalabraa varten toteuttamaani morfologista jäsennintä tarpeeksi kattavana ja tiesin sen parantelun olevan monimutkainen ja työläs tehtävä. Tämän takia projektini tutkii sanoja nimenomaan saneiden ja sananmuotojen, ei lekseemien tasolla. Myös esimerkiksi välimerkkien käyttöön liittyvät kysymykset olen jättänyt suurimmaksi osaksi projektin aihealueen ulkopuolelle, vaan tutkin tekstiä nimenomaan kirjainyhdistelmien muotoisena.

Seuraavaksi toteutin joitakin metodeja, jotka NLTK tarjoaa myös. Metodi peruskontekstit(String sananmuoto) etsii parametrina annetulle sananmuodolle kaikki peruskontekstit, joissa sana esiintyy. Esimerkiksi lauseessa "Haluan lukea kirjan ja ostaa suklaata." sana "lukea" esiintyy kontekstissa haluan_kirjan. Metodi listaa kaikki kontekstit, joissa sana esiintyy. Metodi yhteisetPeruskontekstit(String sana1, String sana2) listaa kahdelle sanalle kaikki kontekstit, jotka ovat näille sanoille yhteisiä. Tätä metodia hyödyntäen metodi samankaltaisiaSanoja(String sana) hakee materiaalista sanoja, jotka esiintyvät samanlaisissa konteksteissa kuin parametrina annettu sana. Jos siis materiaaleista löytyy lauseet "Haluan lukea kirjan ja ostaa suklaata." sekä "Haluan ostaa kirjan." ja parametriksi annetaan sana "lukea", palauttaa metodi sanan "ostaa" yhtenä listan elementtinä. Sanat eivät siis ole välttämättä mitenkään synonyymisiä, mutta ne voivat esiintyä samanlaisissa konteksteissa keskenään. Monesti sanat ovat siis esimerkiksi samaa sanaluokkaa. Suomen kielessä samassa kontekstissa esiintyviä sanoja löytyy usein vähemmän kuin esimerkiksi englannin kielessä, sillä toisin kuin englannissa prepositiot, suomen kielen morfologiset päätteet eivät ilman morfologista jäsennintä muodosta kontekstia, vaan päin vastoin erottelevat sanat esiintymään harvemmin samoissa konteksteissa.
